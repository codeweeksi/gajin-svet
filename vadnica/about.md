---
layout: page
title: O nas
permalink: /vadnica/o-nas/
image: assets/images/main-background.jpg
excerpt: Ekipa Code Week Slovenija in ustvarjalci filma Gajin svet smo ustvarili vadnico, s katero želimo mladim pomagati pri razumevanju digitalnega sveta.
---

## Za več digitalne pismenosti

Gajin svet nosi pomembno sporočilo, v katerem poziva k odgovorni in varni rabi interneta. S tem film dopolnjuje poslanstvo <a href="http://codeweek.si/" target="blank">Evropskega tedna programiranja - Code Week</a>, ki si prizadeva za dvig digitalne pismenosti in dostop do računalniških znanj za vse otroke.

#### Vzpodbujamo učitelje

Pogost razlog, da mnogi mladi pri pouku ne osvojijo digitalnih kompetenc, je `(odvečna) skrb učiteljev, da ne znajo dovolj`. Zaradi te negotovosti se učitelji računalniškim temam v razredu raje izogibajo.

Prav zato smo vsem, ki vas skrbi, kako bi z otroki v razredu govorili o računalnikih, pripravili gradiva, ki vam bodo v pomoč. Izdelali smo vadnico z odlomki iz filma in preprostimi lekcijami za boljše razumevanje ter varno rabo digitalne tehnologije. V razredu tako le sledite vsebini lekcij, klikajte na povezave in se o vsebini pogovarjajte z učenci.

#### Najprej v kinu, nato v razredu

Vadnica je brezplačna in na voljo vsem, ki se boste po ogledu Gajinega sveta želeli poglobiti v izobraževalno sporočilo filma in ga približati otrokom. Pri tem smo bili pozorni, da interpretacija lekcij od vas ne bo zahtevala računalniških znanj.

Učencem in učiteljem z osnovnih šol, ki se bodo udeležile posebnih projekcij, bomo po ogledu filma na voljo tudi mentorji Code Weeka, ki vam bomo nekaj računalnikarskih trikov predstavili že v kinodvorani.
