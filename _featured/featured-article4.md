---
layout: post
title:  Kaj je Code Week?
permalink: /vadnica/sole/kaj-je-code-week/
image:  assets/images/green-chalkboard.jpg
excerpt: Pobuda, ki si prizadeva za dvig digitalne pismenosti z organizacijo izobraževalnih dogodkov.
---

Code Week je vseevropska pobuda, ki jo vodijo prostovoljci – ambasadorji, ki si vsak v svoji državi prizadevajo ozaveščati o pomenu učenja programiranja in pridobivanja drugih digitalnih veščin. S tem namenom vabijo šole in različne druge deležnike, da organizirajo delavnice digitalnih veščin in jih dodajo na <a href="http://events.codeweek.eu/" target="blank">zemljevid vseh Code Week dogodkov</a>.

## Kdo vse sodeluje?
* Programerji, ki v lokalnih šolah, coworkingih, prostorih krajevnih skupnosti ali knjižnicah organizirajo predstavitvene delavnice ali tečaje.
* Učitelji, ki znajo programirati, organizirajo tečaje programiranja za svoje kolege in z njimi delijo svoje učne priprave.
* Učitelji, ki (še) ne znajo programirati, organizirajo seminarje, na katere povabijo starše, učence ali programerje, da se učijo drug od drugega.
* Starši, ki spodbujajo otroke, naj obiščejo tečaj programiranja.
* Podjetja in neprofitne organizacije, ki organizirajo programerske delavnice, „posodijo“ svoje sodelavce za vodenje izobraževanj ali nudijo sponzorstvo za tečaje programiranja.
* Javne institucije, ki v svojih prostorih organizirajo programerske delavnice ali okrogle mize, s katerimi ozaveščajo o vlogi programiranja v sodobni družbi.
* Vsi, ki se udeležujejo programerskih dogodkov, delijo svoje izkušnje in navdušujejo druge.

## Posebej za šole
Lekcije, ki jih najdete na tem spletnem mestu, smo pripravili za šole. Pri tem smo mislili na učitelje, ki nimate računalniškega predznanja, da bi v razredu začeli s programiranjem aplikacij, iger ali spletnih mest. 

Tako lahko s pomočjo Gajine vadnice učencem pomagate razumeti, kako deluje digitalni svet in kako se lahko vanj dejavno vključijo. Lekcije ponujajo odgovore na vprašanja, zakaj je pomembno uporabljati močna gesla, kaj so spletni naslovi, kaj tvori našo spletno identiteto, kako ravnati, ko nas prek spleta kontaktirajo neznanci, kaj je programiranje ter kako se računalniki pogovarjajo med seboj in zakaj so to pravzaprav neumne naprave.


