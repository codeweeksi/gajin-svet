---
layout: post
title:  "Kako je Matic uganil Teino geslo?"
date:   2018-07-01 18:00:02 +0200
tags: [lekcija, geslo, varnost]
excerpt: Internetno geslo je kot ključ, s katerim zaščitimo svojo hišo. Če je vaše geslo šibko, imajo nepridipravi lažji dostop do vaših podatkov!
special_tip: Za vsako napravo in aplikacijo uporabi drugačno geslo!
---

Matic je s pomočjo Teinih osebnih podatkov uganil pravo geslo. Tak pristop se imenuje socialni inženiring (izraz je prenešen iz angleške besedne zveze social engineering), več o njem pa najdete v knjižici Informacijskega pooblaščenca.

Ali veš, kaj je geslo? Geslo deluje kot ključ, s katerim pred nepridipravi zaščitimo svojo hišo. Če je geslo slabo oziroma šibko, se ga da zlahka razvozlati, kar pa nepridipravom olajša dostop do telefona in drugih naprav ter vseh aplikacij, v katerih hranimo svoje podatke, fotografije, video posnetke in vse ostale podatke.

## Tea je uporabljala šibko geslo
Tea torej ni imela dobrega gesla. In s tem ko je Matic poznal njeno uporabniško ime - naslov e-pošte, je moral preveriti le nekaj najpogostejših izbir za geslo. Vtipkal je Teino letnico rojstva, njeno astrološko znamenje in priimek zapisan od zadaj naprej - RAKINVAR, s čimer mu je že v tretjem poskusu uspelo, da se je prijavil v Tein uporabniški račun. 

## Kaj pa so dobra gesla?
Dobro geslo je dolgo in zapleteno. Za druge, ki bi ga po nesreči ugledali, mora izgleda naključno. Zate pa naj ima smisel, da si ga boš lahko zapomnil_a.

Primer dobrega gesla je Vdjko12.u,nspsk! To geslo ima 14 znakov, vsebuje posebne znake (ločila) ter velike in male črke. Poleg vsega pa si ga je težko zapomniti. Razen, če seveda veš, da gre za začetnice besed in ločila iz povedi: Vsak dan jem kosilo ob 12. uri, nato se posladkam s kremšnito!

In kar je tudi zelo pomembno: Za vsako napravo in aplikacijo uporabi drugačno geslo!
Nikoli torej ne uporabi istega gesla večkrat. Namesto tega ga ustrezno prilagodi, npr. za Snapchat S#Vdjko12.u,nspsk! in za Instagram I#Vdjko12.u,nspsk! Saj že prepoznaš vzorec, kajne?

## Dvojna zaščita
Poleg močnega gesla uporabljaj tudi potrjevanje prijave v dveh korakih, ki mu pravijo tudi dvofaktorska avtentikacija. To, na primer, že omogočata Gmail in Facebook, ki ti za vsako prijavo na telefon posredujeta še posebno kodo, s čimer bodo tvoje naprave in aplikacije še bolj varne.

## Programi za varno shranjevanje gesel
Obstajajo pa tudi programi, ki si namesto tebe zapomnijo gesla in jih varno shranijo v šifrirani obliki za takrat, ko jih potrebuješ. 

Izziv: Razišči, kaj ti omogočata programa LastPass ali 1Password.
